<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Kapitola botanická</h2>
<p class="mlptextbez1radku">Jak známo, rozlišuje se flóra glaciální a stepní,
arktická, pontická<a href="../Text/zahradnikuv_rok_035.html#_ftn11" title="" class="pcalibre1 pcalibre calibre2" id="_ftnref11"><span class="msofootnotereference"><span class="calibre13"><span class="msofootnotereference"><span class="calibre14">[11]</span></span></span></span></a>,
středomořská, subtropická, bahenní a všelijaká jiná, a to jednak podle původu,
jednak podle místa, kde se vyskytuje a bují.</p>

<p class="mlptext">Nuže, zajímáte-li se poněkud o rostlinstvo, shledáte, že jiná
vegetace bují v kavárnách a jiná dejme tomu u uzenářů; že určitým druhům a rodům
se daří zvláště na nádražích a jiným u hlídačů trati; snad by se podrobným
srovnávacím studiem mohlo dokázati, že za okny katolíků prospívá jiná flóra než
za okny nevěrců a pokrokářů, kdežto ve výkladních skříních s galanterním zbožím
bují skutečně jen květiny umělé, a tak dále. Avšak jelikož botanická topografie
je dosud, jak se říká, v plenkách, podržme se několika ostře vymezených a význačných
botanických skupin.</p>

<p class="mlptext"><span class="mlpznakkurziva11b">1. Flóra nádražní</span> má dvě
podtřídy: vegetaci na nástupišti a zahradu pana přednosty. Na nástupišti,
obyčejně zavěšeny v košících, ale někdy i na římsách nebo v oknech nádraží, se
daří zvláště lichořeřišnice, dále lobelky, pelargonie, petúnie a begonie, na
nádražích vyšší kategorie někdy i dracény. Nádražní flóra se vyznačuje
neobyčejně hojným a barevným květem. Zahrada pana přednosty je botanicky méně
výrazná; vyskytují se v ní i růže, pomněnky, macešky, lobelie, zimolez a jiné
sociologicky málo rozlišené druhy.</p>

<p class="mlptext"><span class="mlpznakkurziva11b">2. Flóra železniční</span> roste
v zahrádkách hlídačů trati. Náleží do ní zejména proskurník, kterému se říká
sléz, a slunečnice, dále tropaeolum, popínavé růže, jiřiny a někdy též astry;
jak zřejmo, jsou to většinou rostliny vyčuhující přes plot, snad proto, aby
potěšily mimojedoucího strojvůdce. – Divoká flóra železniční roste na
železničních náspech; skládá se zvláště z devaterníku, hledíku, divizny, rmenu,
hadince, mateřídoušky a některých jiných železničních druhů.</p>

<p class="mlptext"><span class="mlpznakkurziva11b"><span class="calibre18">3. Flóra řeznická</span></span><span class="calibre18"> roste
ve výkladních skříních řezníků, mezi naříznutými hřbety, kýtami, jehňaty a salámy.
Čítá nevelký počet druhů, zvláště pak aukubu, asparagus Sprengeri, z kaktusových
cereus a echinopsis; u uzenářů se vyskytují v květináčích také araucaria a někdy
i prvosenka.</span></p>

<p class="mlptext"><span class="mlpznakkurziva11b">4. Flóra hostinská</span> čítá
dva oleandry před vraty a v oknech aspidistru; hostince pěstující takzvané
domácí obědy mívají v oknech také cinerarie, v restauracích vyrůstá dokonce i dracéna,
filodendron, velkolistá begonie, pestré coleusy, latanie, fíkus a vůbec ono
rostlinstvo, které báloví referenti druhdy líčívali výstižnými slovy, že „estráda
tonula v bujné zeleni tropické vegetace“. V kavárnách se daří jen aspidistře;
zato na kavárenských terasách hojně vyrůstají lobelie, petúnie, tradeskancie, ba
i vavřín a břečťan.</p>

<p class="mlptext">Pokud vím, žádné rostlinstvo se nedaří u pekařů, puškařů, v obchodech
s automobily a hospodářskými stroji, u železářů, kožišníků, papírníků,
kloboučníků a mnohých jiných živností. Přední okna nemají buď docela nic, nebo
červené a bílé pelargonie; vůbec úřední rostlinstvo je závislé na vůli a ochotě
buď úředního sluhy, nebo přednosty úřadu. Krom toho tu rozhoduje jakási
tradice; zatímco v oboru železnic bují pestrá vegetace, neroste na poštách a telegrafech
zhola nic; samosprávné úřady jsou po vegetativní stránce plodnější než úřady
státní, mezi kterými zejména berní úřady jsou hotovou pouští.</p>

<p class="mlptext">Botanickou třídou pro sebe je ovšem flóra hřbitovní a potom
samozřejmě flóra slavnostní, jež obklopuje sádrové poprsí oslavence; k této
náleží oleandr, vavřín, palma a v nejhorším případě aspidistra.</p>

<p class="mlptext">Pokud se týče flóry okenní, je dvojí: chudá a bohatá. Ta u chudších
lidí je obyčejně lepší; krom toho těm bohatším zpravidla zajde, zatímco jsou na
letním bytě.</p>

<p class="mlptext">Tím ovšem není ani zdaleka vyčerpána botanická hojnost různých
rostlinných nalezišť; rád bych někdy zjistil, který druh lidí pěstuje fuksie a který
mučenku, jakého povolání jsou kaktusáři a tak dále; je možno, že je nebo že se
ujme zvláštní flóra komunistická nebo flóra strany lidové. Velké je bohatství
světa; každá živnost, ba co dím, každá politická strana by mohla mít svou
vlastní flóru.</p>

</div>
</body>
</html>