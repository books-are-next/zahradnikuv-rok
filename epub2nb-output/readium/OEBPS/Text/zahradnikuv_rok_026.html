<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Zahradníkův říjen</h2>
<p class="mlptextbez1radku"><span class="calibre39">Ono se řekne říjen;
ono se řekne, že příroda se ukládá k spánku; zahradník to ví líp a poví vám, že
říjen je stejně dobrý měsíc jako duben. Abyste věděli, říjen je první jarní
měsíc, měsíc podzemního rašení a klíčení, skrytého rozpuku, nalévajících se
pupenů; jen trochu hrábněte do půdy, a najdete nadělaných puků, tlustých jako
palec, a křehkých klíčků a dychtivého kořání – nic platno, </span><span class="mlpznakkurziva11b">jaro je tady</span><span class="calibre39">,
i vyjdi ven, zahradníče, a sázej (jen pozor, abys nepřekrojil rýčem rašící
cibulku narcisu).</span></p>

<p class="mlpobrazky1"><img alt="47" src="../Images/47.jpg"/><br/></p>

<p class="mlptext">Tedy mezi všemi měsíci je říjen měsíc vysazování a přesazování.
Za časného jara stojí zahradník nad svým záhonkem, ze kterého tu a tam začíná
vykukovat nějaký ten hrotek pupenů, a říká si zamyšleně: Tady to mám drobet
holé a prázdné, budu sem muset něco přisadit. Za nějaký měsíc stojí zahradník
nad týmž záhonkem, na kterém mu zatím narostly dvoumetrové mrcasy delfinií,
džungle řimbaby, prales zvonků a čertví čeho ještě, a říká si zamyšleně: Tady
to mám drobet přerostlé a přehoustlé, budu to muset vytento, probrat a rozsadit.
– V říjnu stojí zahradník nad týmž záhonkem, ze kterého tu a tam čouhá suchý
list nebo holý stvol, a říká si zamyšleně: Tady to mám drobet holé a prázdné,
já sem něco přisadím, takhle šest floxů nebo nějaký ten větší aster. I jde a učiní
tak. Život zahradníkův je pln změny a činorodé vůle.</p>

<p class="mlpobrazky1"><img alt="48" src="../Images/48.jpg"/><br/></p>

<p class="mlptext"><span class="calibre18">Bruče tajeným uspokojením
nalézá zahradník v říjnu na své zahrádce <span class="mlpznakkurziva11b">holá
místa</span>. Safra, praví sám k sobě, tady mně nejspíš něco zašlo, počkejme,
musím na tohle prázdné místo něco vsadit; například zlatobýl, nebo raději
cimicifugu, tu ještě nemám, ale astilbe by se tu dělala nejlíp; jenže pro podzim
by se mně sem pasovalo pyrethrum uliginosum, ale takhle kamzičník pro jaro by
také nebyl špatný; halt, já si sem dám monardu – buď Sunset, nebo Cambridge
Scarlet; copak o to, hemerocallis by se tu taky dělala dobře. Načež v hlubokém
rozjímání se ubírá domů, cestou si ještě vzpomínaje, že i morina je vděčná
bylinka, neřkuli coreopsis, ale ani betonika by nebyla k zahození; potom si
honem objedná v některém zahradnictví zlatobýl, cimicifugu, astilbe, pyrethrum
uliginosum, kamzičník, monardu, hemerocallis, morinu, coreopsis, betoniku a ještě
k tomu připíše anchusu a šalvěj, pak několik dní zuří, že mu ty kytky nejdou a nejdou,
potom mu jich pošťák přinese veliký koš, načež se vrhne s rýčem na ono <span class="mlpznakkurziva11b">holé místo</span>. Prvním zarytím vypáčí chuchval
kořenů, na kterých se nahoře tlačí celý trs tlustých pupenů. Ježíšmarjá,
zasténá zahradník, vždyť já tu mám vysázený upolín!</span></p>

<p class="mlpobrazky1"><img alt="49" src="../Images/49.jpg"/><br/></p>

<p class="mlptextbez1radku3">Ano, jsou náruživci, kteří chtějí mít na své
zahrádce všecko, co náleží do šedesáti osmi rodů rostlin dvouděložných,
patnácti jednoděložných, dvou nahosemenných – z tajnosnubných aspoň všechny
kapraďovité, neboť s plavuněmi a mechy je kříž. Naproti tomu jsou náruživci
ještě náruživější, kteří zasvětí svůj život jedinému druhu, ale ten chtějí a musejí
mít ve všech dosud vypěstěných a pojmenovaných varietách. Tak například jsou
cibuláři oddaní kultu tulipánů, hyacintů, lilií, chionodox, narcisů, tacet a jiných
cibulovitých divů; dále primuláři a aurikulisti holdující výlučně prvosenkám,
jakož i anemoniaci, zasvěcení řádu sasanek; dále irisníci čili kosatečníci,
kteří by zahynuli žalem, kdyby neměli vše, co náleží do skupiny Apogon,
Pogoniris, Regelia, Onocyclus, Juno a Xiphium, nepočítáme-li hybridy; jsou
delphinisti, pěstující ostrožky, jsou růžaři čili rozariáni, kteří obcují jenom
s paní Druschki, paní Herriotovou, paní Karolínou Testout, panem Wilhelmem
Kordesem, panem Pernetem a četnými jinými osobnostmi, které se převtělily do
růží; jsou fanatičtí floxisti čili filofloxové, kteří takhle v srpnu, kdy jim
kvetou floxy, hlasitě pohrdají chryzantémany, což jim tito oplácejí v říjnu,
když kvete Chrysanthemum indicum; jsou melancholičtí asterníci, kteří ze všech
rozkoší života dávají přednost pozdním astrám, ale ze všech vášnivců
nejdivočejší (ovšem krom kaktusářů) jsou jiřináři nebo georgiáni, kteří za
nějakou novou americkou dahlii zaplatí závratnou sumu, třeba i dvacet korun. Z těchto
všech jenom cibuláři mají jakousi historickou tradici, ba i svého patrona, a sice
svatého Josefa, který, jak známo, má v ruce Lilium candidum, ačkoliv dnes už by
si mohl opatřit Lilium Brownii leucanthum, jež je ještě bělejší. Proti tomu
žádný svatý se nevyskytuje s floxem nebo s jiřinou; následkem toho jsou lidé
oddaní kultu těchto květin sektáři a někdy zakládají i své vlastní církve.</p>

<p class="mlptext">Proč by ty kulty neměly mít své Životy svatých? Dejme tomu
představte si život svatého Georgina z Dahlie. Georginus byl ctnostný a zbožný
zahradník, kterému se po dlouhých modlitbách podařilo vypěstit první jiřiny.
Když se o tom dozvěděl pohanský císař Floxinián, zaplál vztekem a vyslal své
biřice, aby zatkli zbožného Georgina. „Ty košťálníku,“ zahřímal na něho císař
Floxinián, „teď se budeš klanět odkvetlým floxům!“</p>

<p class="mlptext">„Nebudu,“ odpověděl pevně Georginus, „protože jiřiny jsou
jiřiny a flox je jenom flox.“</p>

<p class="mlptext">„Rozsekejte ho,“ zařval ukrutný Floxinián; i rozsekali svatého
Georgina z Dahlie a jeho zahradu zpustošili a posypali zelenou skalicí a sírou;
ale z rozsekaných kusů těla svatého Georgina se udělaly hlízy všech příštích
jiřin, a to pivoňkových, sasankových, jednoduchých, kaktusových, hvězdových,
miňonek, pompón čili liliputek, rozet, kolaret i hybrid.</p>

<p class="mlpobrazky1"><img alt="50" src="../Images/50.jpg"/><br/></p>

<p class="mlptextbez1radku3"><span class="calibre18">Takový podzim
je přeúrodná doba; proti němu je jaro, abych tak řekl, drobet titěrné; podzim
pracuje rád ve velkém měřítku. Stane se vám někdy, že by vám jarní fialinka
narostla do tří metrů výšky nebo tulipán rostl a rostl, až by vám přerostl
stromy? Tak vidíte; ale zato se vám přihodí, že si zjara zasadíte nějaký ten
podzimní aster, a do října se vám z toho udělá dvoumetrový prales, do kterého
se neodvážíte vkročit, protože byste už nenašli cestu ven; nebo vložíte v dubnu
do půdy kořínek helenia nebo slunokvětu, a teď na vás jaksi ironicky kývají
shůry zlaté květy, na které už nedosáhnete rukou, ani když se postavíte na
špičky. To se přihází zahradníkovi co chvíli, že se trochu dostane z měřítka.
Proto na podzim se provádí stěhování kytek; každého roku přenáší zahradník své
perenky jako kočka koťata; každého roku si s uspokojením řekne: Tak, teď to mám
všechno osázeno a v pořádku. Příštího roku si zas tak oddychne. Zahrádka není
nikdy hotova. V tom směru je zahrádka podobna lidskému světu a všemu lidskému
podnikání.</span></p>

<p class="mlpobrazky1"><img alt="51" src="../Images/51.jpg"/><br/></p>

</div>
</body>
</html>