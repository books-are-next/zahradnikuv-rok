<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Zahradníkův prosinec</h2>
<p class="mlptextbez1radku">Baže, teď už je všechno hotovo. Až do této doby ryl,
kopal a kypřil, převracel, mrvil a vápnil, prosypával půdu rašelinou, popelem a
sazemi, ořezával, sil, sázel, přesazoval, dělil, kladl do země cibulky a vyndával
na zimu hlízy, kropil a proléval, sekl trávu, plel, kryl kytky chvojím nebo jim
přihrnul ke krčku půdy; toto všecko dělal od února do prosince, a teprve teď,
když mu zahrádka zapadla sněhem, si vzpomíná, že na něco zapomněl: podívat se
na ni. Neboť vězte, že na to neměl pokdy. Když se v létě běžel podívat na
kvetoucí encián, musel se cestou zastavit, aby vytahal z trávy plevel. Když se
chtěl pokochat krásou rozkvetlých delfinií, shledal, že jim musí dát hůlky.
Když mu rozkvetly astry, běžel pro konev, aby je zalil. Když mu kvetl flox,
vytahoval pejřavku; když mu kvetly růže, koukal, kde jim má ořezat vlky nebo
potírat padlí; když mu vykvetly chryzantémy, vrhl se na ně s motykou, aby jim
zkypřil slehlou půdu. Co chcete, pořád bylo co dělat; copak můžeš strčit ruce
do kapes a jen tak okukovat, jak to vypadá?</p>

<p class="mlptext">Teď už je, chválabohu, všechno hotovo; ono by se dalo ještě
ledacos tento; tamhle vzadu je půda jako cejn, a tu centaureu jsem chtěl
vlastně přesadit, ale pokoj s vámi; už napadl sníh. Což, zahradníku, aby ses
šel poprvé <span class="mlpznakkurziva11b">podívat</span> na svou zahrádku?</p>

<p class="mlptext">Tak tohle černé, co čouhá ze sněhu, je brunátná viscaria;
tohle suché stéblo je modrý orlíček; tenhle chuchvalec spáleného listí je
astilbe. A hleďme, tamhleto košťátko je aster ericoides, a tady, co není nic,
je oranžový upolín, a tady ta hromádka sněhu je dianthus, to se rozumí,
dianthus. A tamten stonek, to je asi červený řebříček.</p>

<p class="mlptext">Brr, to zebe! Člověk se ani v zimě nemůže pokochat svou
zahrádkou.</p>

<p class="mlpobrazky1"><img alt="56" src="../Images/56.jpg"/><br/></p>

<p class="mlptextbez1radku3">Nu dobře, tedy mi zatopte; nechme už zahrádku
spát v lehké peřině sněhu. Je dobře myslet i na jiné věci; máme plný stůl
nepřečtených knížek, i dejme se do nich; máme tolik jiných plánů a starostí, i začněmež
s nimi. Jestlipak jenom jsme všechno dobře zakryli chvojím? Dali jsme dost
příkrovu tritomě, nezapomněli jsme pokrýt plumbago? A kalmie by se měla
zastínit nějakou větévkou; jestlipak nám nezmrzne azalka? Což když nám
nevzejdou hlízky asijského pryskyřníku? V tom případě vysadíme na jejich místo…
počkejme… Počkejme, na to se podíváme do některého ceníku.</p>

<p class="mlpobrazky1"><img alt="57" src="../Images/57.jpg"/><br/></p>

<p class="mlptext">Tedy zahrádka v prosinci je obsažena hlavně ve velikém
množství zahradnických katalogů. Zahradník sám přezimuje pod sklem ve vytopené
místnosti, zahrnut až po krček nikoliv mrvou ani chvojím, nýbrž zahradnickými
ceníky a prospekty, knihami a brožurami, ve kterých se dočítá:</p>

<p class="mlptext">1. že nejcennější, nejvděčnější a naprosto nepostradatelné
kytky jsou ty, které ve své zahrádce dosud nemá;</p>

<p class="mlptext">2. že všechno, co tam má, je „poněkud choulostivé“ a „rádo
vymrzá“; nebo že vysadil na jednom záhonku vedle sebe kytku, „která vyžaduje
vlhko“, a kytku, „kterou je nutno chrániti před vlhkem“; že to, co se zvláštní
pozorností vysadil do nejplnějšího slunce, si žádá „plný stín“, a vice versa;</p>

<p class="mlptext">3. že existuje tři sta sedmdesát nebo ještě více druhů květin,
které „zasluhují více pozornosti“ a „neměly by scházet v žádné zahradě“; nebo
které jsou aspoň „zcela nová a překvapující odrůda, daleko překonávající
dosavadní výsledky“.</p>

<p class="mlptext">Z toho všeho se obyčejně zahradník v prosinci velmi zasmuší;
jednak se počíná děsit, že mu na jaře nevzejde ani jedna z jeho kytek následkem
mrazu nebo zapaření, vlhka, sucha, slunce a nedostatku slunce; pročež hloubá,
čím tyto strašné mezery nahradí.</p>

<p class="mlpobrazky1"><img alt="58" src="../Images/58.jpg"/><br/></p>

<p class="mlptext"><span class="calibre18">Za druhé shledává, že i když
mu toho zajde co nejméně, nebude mít ve své zahrádce skoro žádný z těch „nejcennějších,
bohatě kvetoucích, zcela nových, nepřekonatelných“ druhů, o kterých se právě
dočetl v šedesáti katalozích; i toto jest zajisté nesnesitelná mezera, kterou
je nutno nějak vyplnit. Tu tedy se přezimující zahradník naprosto přestává
zajímat o to, co na své zahrádce má, jsa pln toho, co na ní nemá, čehož je
ovšem daleko více; vrhá se na katalogy a zatrhává si v nich, co si musí
objednat, co mu proboha už nesmí na zahrádce chybět. V prvním rozběhu si
zatrhne čtyři sta devadesát peren, které si stůj co stůj objedná; když si je
spočítá, je poněkud zchlazen a krvácejícím srdcem počíná vyškrtávat ty, kterých
se pro tentokrát zřekne. Tuto bolestnou eliminaci musí provádět ještě pětkrát,
až mu zbývá už jen nějakých sto dvacet „nejkrásnějších, nejvděčnějších,
nepostrádatelných“ peren, které – okřídlen pronikavou radostí – ihned objedná. „Pošlete
mi je začátkem března.“ – Bože, kýž by už byl březen, myslí si přitom se
zimničnou netrpělivostí.</span></p>

<p class="mlpobrazky1"><img alt="59" src="../Images/59.jpg"/><br/></p>

<p class="mlptext">Nuže, bůh ho oslepil; v březnu shledá, že s největší námahou
najde na své zahrádce tak stěží dvě nebo tři místa, kam se dá ještě něco
zasadit, a to ještě jen u plotu za keři japonských kdoulí.</p>

<p class="mlptextbez1radku3">Když vykonal tuto hlavní a – jak patrno – poněkud
ukvapenou zimní práci, počíná se zahradník nezkrotně nudit; protože „v březnu
se to začne“, počítá dny do března, a jelikož jich je příliš mnoho, odečte od
nich patnáct dní, protože „někdy se to začne už v únoru“. Co platno, musí se
čekat. Tu tedy se člověk zahradník vrhne na něco jiného, řekněme na sofa,
pohovku nebo na chaise longue, a pokouší se o zimní spánek přírody.</p>

<p class="mlptext">Za půl hodiny vyletí z této rovnovážné polohy, inspirován
novou myšlenkou. Květináče! Vždyť je možno pěstovat kytky v květináčích! Rázem
se mu zjeví houští palem a latanií, dracén a tradeskancií, asparágů, klívií,
aspidister, citlivek a begonií v celé své tropické kráse; a mezi nimi, víme,
pokvete nějaká ta urychlená primule a hyacint a brambořík; z předsíně uděláme
rovníkovou džungli, po schodech budou splývat visuté úponky a do oken dáme
kytky, které pokvetou jako blázni. Tu tedy člověk zahradník vrhne rychlý pohled
kolem sebe; nevidí už pokoj, který obývá, nýbrž rajský prales, který tu
vytvoří, a běží k zahradníkovi za roh, aby si přinesl plnou náruč vegetačních
pokladů.</p>

<p class="mlptext">Když tedy si nanese domů, co pobere, shledá:</p>

<p class="mlptext">že když to dá všechno dohromady, nevypadá to nikterak jako
rovníkový prales, nýbrž spíše jako menší hrnčířský krám;</p>

<p class="mlptext">že nemůže nic dát do oken, protože – jak mu fanaticky tvrdí
domácí ženské – okna jsou k tomu, aby se jimi větralo;</p>

<p class="mlptext">že nemůže nic dát na schody, protože prý se tím nadělá svinstva
a nacáká vody;</p>

<p class="mlptext">že nemůže změnit svou předsíň v tropický prales, protože přes
jeho úpěnlivé prosby a klnutí si ženské nedají vzít, aby tam neotvíraly oken do
mrazivého vzduchu.</p>

<p class="mlptext">Tu tedy odnese člověk zahradník své poklady do sklepa, kde,
jak se utěšuje, aspoň nemrzne; a zjara, rýpaje se ve vlahé půdě venku, na ně
zapomene jako na smrt. Kterážto zkušenost mu nikterak nebude vadit, aby
příštího prosince znovu nezkusil novými květináči předělat svůj příbytek v zimní
zahradu. V tom vidíte věčný život přírody.</p>

<p class="mlpobrazky1"><img alt="60" src="../Images/60.jpg"/><br/></p>

</div>
</body>
</html>