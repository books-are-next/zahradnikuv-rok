<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Zahradníkův červen</h2>
<p class="mlptextbez1radku">Červen je hlavní doba senoseče; ale pokud jde o nás,
městské zahrádkáře, nepředstavujte si, prosím, že jednoho rosného jitra
naklepeme kosu a pak s rozhalenou košilí, mohutnými rozmachy kosíme jiskřící
trávu, až to sviští, zpívajíce přitom lidové písně. Věc vypadá poněkud jinak.
Předně my zahradníci chceme mít anglický pažit, zelený jako kulečník a hustý
jako koberec, pažit dokonalý, trávník bez poskvrny, drn jako samet, loučku jako
stůl. Nuže, zjara shledáme, že tento anglický pažit pozůstává z jakýchsi lysin,
pampelišek, jetele, hlíny, mechu a několika tvrdých a zažloutlých trsů trávy.
Musí se to předně vyplet; tu tedy usedáme na bobek a vytahujeme z pažitu
veškeru neřádnou plevel, nechávajíce za sebou půdu pustou, zdusanou a tak
holou, jako by na ní tančili zedníci nebo stádo zeber. Pak se to zaleje a nechá
se to na slunci rozpukat; načež se rozhodneme, že se to musí přece jen posekat.</p>

<p class="mlptext">Nezkušený zahradník se po tomto rozhodnutí sebere a jde do
nejbližší periferie, až najde na ožrané a holé mezi babku s hubenou kozou
okusující hloh nebo síť tenisového hřiště.</p>

<p class="mlptext"><span class="calibre21">„Babičko,“ praví zahradník
přívětivě, „nechtěla byste pěknou travičku pro vaši kozičku? – Mohla byste si
jí u mne nažnout, kolik byste chtěla.“</span></p>

<p class="mlptext">„A co mně za to dají?“ řekne babička po nějakém rozvažování.</p>

<p class="mlptext">„Dvacet korun,“ praví zahradník a vrací se domů, aby čekal na
babičku s kozou a srpem. Ale babička nepřichází.</p>

<p class="mlptext">Tu si zahradník koupí srp a brousek a prohlásí, že se nebude
nikoho prosit a požne si svou trávu sám. Jenže buď je ten srp tak tupý, nebo
městská tráva je tak tvrdá nebo co, zkrátka ten srp nebere; to se musí každé
stéblo vzít za koneček, natáhnout a dole s velkou silou tím srpem přetnout,
přičemž se obyčejně vyrvou i kořínky. Šicími nůžkami to jde podstatně rychleji.
Když konečně zahradník ostříhal, oškubal a zpustošil svůj pažit, pokud to šlo,
shrabal z toho přece jen jakousi kupičku sena; i sebere se a jde zase hledat
babičku s kozou.</p>

<p class="mlpobrazky1"><img alt="28" src="../Images/28.jpg"/><br/></p>

<p class="mlptext">„Babičko,“ praví medově, „nechtěla byste si ode mne odnést
nůši sena pro vaši kozičku? Je to pěkné, čisté seno –“</p>

<p class="mlptext">„A co mně za to dají?“ řekne babička po delší úvaze.</p>

<p class="mlptext">„Deset korun,“ prohlásí zahradník a běží domů čekat na
babičku, která si má přijít pro seno; přece je škoda takové pěkné seno vyhodit,
no ne?</p>

<p class="mlptext">Nakonec se toho sena ujme popelář, ale musí dostat korunu. „Tovedí,
panešef,“ praví, „my to nemáme na vůz brát.“</p>

<p class="mlpobrazky1"><img alt="29" src="../Images/29.jpg"/><br/></p>

<p class="mlptextbez1radku3">Zkušenější zahradník si koupí prostě žací
strojek; to je takové tento na kolečkách, rachotí to jako strojní puška, a když
se s tím jede po trávě, tu stébélka zrovna lítají; říkám vám, to je jedna
radost. Když přijde takový žací strojek do domu, perou se všichni členové
rodiny od děda po vnuka o to, kdo bude žnout trávu; taková je vám to zábava,
rachotit a kosit bujný pažit „Pusťte,“ prohlásí zahradník, „já vám ukážu, jak
se to dělá.“ Načež se rozjede po trávníku s obřadností strojníka a oráče
zároveň.</p>

<p class="mlptext">„Teď zase já,“ žadoní druhý člen rodiny.</p>

<p class="mlptext">„Ještě kousek,“ trvá na svém právu zahradník, a znovu se
rozjede rachotě a kose trávu, až to lítá. To je první, slavnostní senoseč.</p>

<p class="mlptext">„Poslouchej,“ povídá po čase zahradník druhému členu rodiny, „nechtěl
bys vzít strojek a posekat trávu? To je moc příjemná práce.“</p>

<p class="mlpobrazky1"><img alt="30" src="../Images/30.jpg"/><br/></p>

<p class="mlptext">„Já vím,“ praví ten druhý vlažně, „ale já dnes jaksi nemám
kdy.“</p>

<p class="mlptext">Senoseč, jak známo, je doba bouřek. Několik dní se to podebírá
na nebi i na zemi; slunce je palčivé a jaksi protivné, země se puká a psi
páchnou; hospodář se dívá starostlivě k nebi a říká, že by mělo zapršet. Načež
se objeví takzvané zlověstné mraky a strhne se divoký vítr ženoucí s sebou
prach, klobouky a urvané listí; tu vyrazí zahradník na zahrádku s vlasy
vlajícími, nikoliv aby vzdoroval živlům jako romantický básník, nýbrž aby
přivazoval vše, co se klátí od větru, odnesl své nářadí a židličky a vůbec
čelil živelným pohromám. Zatímco se marně pokouší přivázat stvoly delfinií,
padají první velké a horké kápěje, udělá se chvíle k zalknutí, a prásk! za
rachotu hromu vyšplíchne těžký liják. Zahradník se uteče na zápraží a s těžkým
srdcem přihlíží, jak se zahrádka zmítá pod údery deště a vichřice; a když je to
v nejhorším, vyřítí se jako muž, který zachraňuje tonoucí dítě, aby přivázal
nalomenou lilii. Prokristapána, to je vody! Do toho zachrastí kroupy, poskakují
po zemi a jsou smeteny potoky špinavých vod; a v srdci zahradníka zápasí úzkost
o kytičky s takovým jakýmsi nadšením, jež v nás budí velké živelní úkazy. Potom
to rachotí temněji, příval se změní ve studený déšť a řídne v přepršku.
Zahradník vybíhá do ochlazené zahrádky, zoufale kouká na trávník zanesený
pískem, na polámané kosatce a potrhané záhonky, a zatímco zakřičí první kos,
volá přes plot na souseda: „Haló, mělo by nám ještě zapršet; na stromy je toho
málo.“</p>

<p class="mlptext">Den nato píší noviny o katastrofální průtrži mračen, jež
způsobila strašné pohromy zvláště na osení; ale nenapíší, že způsobila těžké
škody zvláště na liliích nebo že zpustošila zejména Papaver orientale. My
zahradníci jsme vždycky odstrčeni.</p>

<p class="mlpobrazky1"><img alt="31" src="../Images/31.jpg"/><br/></p>

<p class="mlptextbez1radku3">Kdyby to bylo něco platno, padl by zahradník
denně na kolena a modlil by se asi takto: „Panebože, udělej to nějak tak, aby
každý den pršelo asi tak od půlnoci do tří ráno, ale víš, tak pomalu a teple,
aby to mohlo vsáknout; ale aby přitom nepršelo na smolničku, tařici,
devaterník, levanduli a ty ostatní, které jsou Ti v Tvé nekonečné moudrosti
známy jako byliny suchomilné, – kdybys chtěl, napíši Ti je na list papíru; a slunce
aby svítilo po celý den, ale ne všude (například ne na tavolníky, aniž na
hořec, bohyšku a rododendron) a ne tuze moc; aby bylo hodně rosy a málo větru,
dost žížal, žádné mšice a slimáci, žádné padlí, a aby jednou za týden pršela
zředěná močůvka a holubí trus, amen.“ Neboť vězte, že tak tomu bylo v zahradě
ráje; jinak by to tam tak nerostlo, co vás nemá.</p>

<p class="mlpobrazky1"><img alt="32" src="../Images/32.jpg"/><br/></p>

<p class="mlptextbez1radku3">Ale když už jsem řekl slovo „mšice“, měl bych
dodat, že zrovna v červnu se mají mšice hubit. Jsou na to všelijaké prášky,
preparáty, tinktury, extrakty, odvary a smrady, arzen, tabák, šmír a jiné jedy,
které zahradník jeden po druhém zkouší, jakmile shledá, že se mu na růžičkách
povážlivě rozmnožují zelené, kypře nacucané mšice. Užíváte-li těchto prostředků
s jistou opatrností a v náležité míře, shledáte, že vaše růže někdy přežijí
toto hubení mšic bez úrazu, až na to, že se tím jaksi spálí list i poupata; co
se týče mšic, prospívají během tohoto hubení neobyčejnou měrou, takže pokryjí
větvičky růží jako husté krumplování. Potom je lze – s hlasitými projevy
ošklivosti – větévku po větévce rozmačkávat. Tímto způsobem tedy se hubí mšice;
ale zahradník čpí ještě dlouho potom tabákovým výtažkem a šmírem.</p>

</div>
</body>
</html>