<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Pupence</h2>
<p class="mlptextbez1radku">Dnes, 30. března, o desáté hodině dopoledne se za
mými zády rozevřel první kvítek forzýtie. Tři dny jsem hlídal její největší
puk, podobný drobné zlaté lusce, abych nepropásl tento dějinný okamžik; došlo k
němu, zatímco jsem se díval na oblohu, bude-li pršet. Zítra už budou pruty
forzýtií posety zlatými hvězdami. Nedá se to zadržet. Nejvíc, to se rozumí, si
pospíšily bezy; než se člověk nadá, mají naděláno útlých a křehkých lístečků;
bezu se, člověče, nedohlídáš. I ribes aureum už rozvíjí své vroubkované a zřasené
krejzlíky; ale ostatní keře a stromky ještě čekají na jakési velitelské „teď“,
jež dechne ze země nebo z nebe; v tu chvíli se rozevrou všechny pupence, a bude
to tu.</p>

<p class="mlptext">Takové rašení náleží k úkazům, kterým my lidé říkáme „přírodní
pochod“; jenže rašení je skutečný pochod. Tlení je také přírodní pochod, ale
nikterak nám nepřipomíná pěkný marš; nechtěl bych komponovat nějaké „tempo di
marcia<a href="../Text/zahradnikuv_rok_035.html#_ftn9" title="" class="pcalibre1 pcalibre calibre2" id="_ftnref9"><span class="msofootnotereference"><span class="calibre13"><span class="msofootnotereference"><span class="calibre14">[9]</span></span></span></span></a>“
k pochodu tlení. Ale kdybych byl muzikant, složil bych „pochod pupenců“;
nejdřív by se rozběhl lehký marš bezových batalionů; pak by se daly v pochod
čety rybízů; do toho by vpadl těžší nástup pupenců hrušňových a jabloňových,
zatímco by mladá tráva brnkala a štěbetala na všech strunách, co by jich bylo
lze sehnat. A za tohoto orchestrálního doprovodu by pochodovaly pluky
ukázněných pupenců, ženoucích se bezoddyšně vpřed „nádherným nástupem“, jak se
říká o vojenských parádách. Ráz dva, ráz dva: panebože, jaký je to pochod!</p>

<p class="mlptext">Říká se, že zjara se příroda zazelená; není to tak docela
pravda, neboť se také začervená brunátnými a růžovými pupeny. Jsou pupeny temně
nachové i zkřehle zardělé; jiné jsou hnědé a lepkavé jako smůla; jiné jsou
bělavé jako plsť na břiše ramlice, ale jsou i fialové a plavé nebo temné jako
stará kůže. Z některých se vydírají cípaté kraječky, jiné jsou podobny prstům
nebo jazykům, a zase jiné se podobají bradavkám. Některé masitě bobtnají,
zarostlé chmýřím a zavalité jako štěňata; jiné jsou utaženy v tuhý a hubený
hrotek; jiné se otvírají načepýřenými a křehkými chvostky. Říkám vám, pupence
jsou stejně podivné a rozmanité jako listy nebo květy. Člověk není nikdy hotov
s objevováním rozdílů. Ale musíte si vybrat malý kousek země, abyste je našli.
Kdybych běžel pěšky až do Benešova, viděl bych menší kus jara, než když si
sednu na bobek v zahrádce. Člověk se musí zastavit; i vidíte pak rozevřené rty
a kradmé pohledy, něžné prsty i vztyčené zbraně, křehkost nemluvněte i vzpurný
rozmach životní vůle; a tu slyšíte tichounce burácet nekonečný pochod pupenců.</p>

<p class="mlptext">Tak! Zatímco jsem toto psal, padlo, jak se zdá, ono tajemné „teď“;
pupeny ráno ještě ovinuté tuhými povijany vysunuly křehké špičky lístků, pruty
forzýtií zazářily zlatými hvězdami, nalité puky hrušňové se trochu rozvalily a na
hrotech nevímjakých pupínků jiskří zlatozelené oči. Ze smolných šupin vyčouhla
mladičká zeleň, tlustá poupata se rozpukla a dere se z nich filigrán vroubků a řásniček.
Nestyď se, ruměný lístku, rozevři se, složený vějířku; protáhni se, ochmýřený
spáči; už byl dán rozkaz na cestu. Spusťte, intrády nenapsaného marše!
Zablýskejte ve slunci, zlaté plechy, zaduňte, tympány, hvízdejte, flétny,
rozlejte svou pršku, nesčíslné housle; neboť tichá, hnědá a zelená zahrádka se
dala na vítězný pochod.</p>

</div>
</body>
</html>