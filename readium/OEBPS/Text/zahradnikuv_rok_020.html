<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Zahradníkův červenec</h2>
<p class="mlptextbez1radku">Podle kanonického práva zahradníků se v červenci <span class="mlpznakkurziva11b">očkují růže</span>. Dělá se to obyčejně takto: připraví
se šípek, pláně neboli podložka, na kterou se má očkovat; dále veliké množství
lýka a posléze zahradnický nůž neboli žabka. Když je vše pohotově, vyzkouší
zahradník ostří žabky na bříšku palce; je-li žabka dostatečně ostrá, zařízne do
palce a nechá v něm rozchlípenou a krvácející tlamičku. Ta se potom ováže
několika metry fáče, z čehož vznikne na prstě dosti velké a plné poupě. To se
jmenuje očkování růží. Není-li po ruce šípek, lze si výše popsaný zářez do
palce přivodit při jiné příležitosti, jako je dělání odprutců, odřezávání vlků
nebo odkvetlých stvolů, stříhání keřů a podobně.</p>

<p class="mlpobrazky1"><img alt="33" src="../Images/33.jpg"/><br/></p>

<p class="mlptextbez1radku3"><span class="calibre18">Dokončiv takto
očkování růží, shledává zahradník, že by měl zase zkypřit v záhonku slehlou a speklou
půdu. To se dělá asi šestkrát ročně, a pokaždé zahradník vyhází z půdy neuvěřitelné
množství kamení a jiného neřádu. Patrně se to kamení rodí z nějakých semínek
nebo vajíček, nebo vystupuje ustavičně z tajemného nitra země; snad země ty
kameny nějak vypocuje. Zahradní čili kulturní půda, zvaná též humus nebo prsť,
pozůstává vůbec z určitých ingrediencí, jež jsou: hlína, mrva, zetlelé listí,
rašelina, kamení, střepy z půllitrových sklenic, rozbité mísy, hřebíky, dráty,
kosti, husitské šípy, staniol z čokolády, cihly, staré mince, staré dýmky,
tabulové sklo, zrcátka, staré jmenovky, plechové nádoby, provázky, knoflíky,
podešve, psí trus, uhlí, ucha od hrnců, umyvadla, utěrky, lahvičky, pražce,
bandasky, přezky, podkovy, plechovky od konzerv, izolátory, kusy novin a nesčetné
jiné součásti, které překvapený zahradník vydobývá při každém kypření ze svých
záhonků. Snad jednou vyhrabe pod svými tulipány americká kamna, Attilův hrob
nebo Sibyliny knihy; v kulturní půdě je možno nalézt všechno.</span></p>

<p class="mlpobrazky1"><img alt="34" src="../Images/34.jpg"/><br/></p>

<p class="mlptextbez1radku3"><span class="calibre18">Ale hlavní
červencová starost je ovšem zalévání a kropení zahrady. Zalévá-li zahradník
konvemi, počítá konve tak jako automobilista kilometry. „Uf,“ prohlašuje s pýchou
rekordmana, „dnes jsem vytahal pětačtyřicet konví.“ Kdybyste věděli, jaká je to
libost, když chladná voda crčí a šumí na zprahlou půdu; když to vpodvečer
jiskří na květech a listech přetížených horlivou prškou; když pak celá zahrádka
vydechne vlhce a úlevně, tak jako vydechne žíznivý poutník – „Ahahah,“ praví
poutník stíraje si pěnu z vousů, „to byla hromská žízeň. Hospodo, ještě jednu!“
A zahradník běží ještě pro jednu konev na tu červencovou žízeň.</span></p>

<p class="mlptext">S hydrantem a hadicí lze kropit ovšem rychleji a jaksi ve
velkém; za poměrně krátkou dobu postříkáme nejen záhony, ale i pažit, svačící
rodinu sousedovu, chodce na ulici, vnitřek domu, všechny členy rodiny a nejvíce
sebe samy. Takový střik z hydrantu má úžasnou účinnost, skoro jako strojní
puška; můžete jím za okamžik vymlet do země jámu, pokosit pereny a servat
stromům koruny. Znamenité osvěžení vám poskytne, stříkáte-li z hadice proti
větru; to vám je přímo vodoléčba, jak vás to naskrz pokropí. Hadice má nadto
zvláštní zálibu udělat si dírku někde uprostřed, kde se toho nejmíň nadáte; i stojíte
pak jako bůh vod uprostřed tryskajících paprsků vody, s dlouhým vodním hadem
stočeným u vašich nohou; je to překonávající pohled. Když pak jste mokří až na
kůži, prohlásíte uspokojeně, že zahrádka má dost, a jdete se usušit. Zatím vaše
zahrádka řekla „Uf“, vsrkla vaše vodomety ani nemrkajíc, a je zase suchá a žíznivá
jako předtím.</p>

<p class="mlptextbez1radku3">Německá filozofie tvrdí, že hrubá skutečnost je
prostě to, co je, kdežto vyšší a mravní řád je „das Sein-Sollende“ čili to, co
má být. Tedy zahradník zejména v červenci velmi uznává tento vyšší řád, věda
velmi dobře, co by mělo být. „Mělo by zapršet,“ vyjadřuje to zahradník svým
výrazným způsobem.</p>

<p class="mlptext"><span class="calibre18">To máte obyčejně tak: když
takzvané životodárné sluneční paprsky to naberou nad padesát stupňů C; když
tráva žloutne, listí na kytkách usychá a haluze stromů zplihle vadnou žízní a žárem,
když země se puká, spéká se v kámen nebo rozpadá v palčivý prach, tu zpravidla:</span></p>

<p class="mlpobrazky1"><img alt="35" src="../Images/35.jpg"/><br/></p>

<p class="mlptext">1. praskne zahradníkovi hadice, takže nemůže stříkat,</p>

<p class="mlptext">2. stane se něco ve vodárně a neteče vůbec žádná voda, a jste,
jak se říká, v troubě; dokonce v rozpálené a žhoucí troubě.</p>

<p class="mlptext">V takové době zahradník marně svlažuje půdu svým potem;
představte si, jak by se musel potit, aby to stačilo řekněme na menší trávník.
Rovněž nepomůže nadávat, klnout, rouhat se a vztekle odplivovat, i když s každým
plivnutím běžíme do zahrady (každá kapka vláhy je dobrá!). Tu tedy se zahradník
uchyluje k onomu vyššímu řádu a počne fatalisticky říkat: „Mělo by zapršet.“</p>

<p class="mlptext">„A kam jedete letos na letní byt?“</p>

<p class="mlptext">„Copak o to, ale zapršet by mělo.“</p>

<p class="mlptext">„A co říkáte Englišově demisi?“</p>

<p class="mlptext">„Já říkám, mělo by zapršet.“</p>

<p class="mlptext">Panečku, když si tak člověk představí takový krásný
listopadový déšť; čtyři, pět, šest dní šumí chladné dešťové nitě; je šedivo a sychravo,
teče do bot, čvachtá to pod nohami a zalízá do kostí –</p>

<p class="mlptext">Jak říkám, zapršet by mělo.</p>

<p class="mlpobrazky1"><img alt="36" src="../Images/36.jpg"/><br/></p>

<p class="mlptextbez1radku3"><span class="calibre21">Růže a floxy,
helenium a coreopsis, denivka, mečík, zvonky a oměj a oman a rojovník a kopretina
– bůh zaplať, ještě dost toho kvete na ty špatné poměry. Pořád něco kvete a něco
odkvétá; pořád abys odstřihoval odkvetlé stvoly bruče (ke květině, nikoli k sobě):
„Taky už je s tebou amen.“</span></p>

<p class="mlpobrazky1"><img alt="37" src="../Images/37.jpg"/><br/></p>

<p class="mlptext">Hleďte, tyhle květiny, ono to je opravdu jako ženské: tak
krásné a svěží, oči bys na tom nechal, a nikdy se nedohledíš té krásy, něco ti
vždycky ujde, bože, když ona každá krása je taková neúkojná; ale jakmile to
začne odkvétat, tu já nevím, tak nějak si přestanou dávat na sobě záležet (já
mluvím o květinách), a kdyby chtěl být člověk hrubý, řekl by, že vypadají jako
cumploch. Jaká škoda, má líbezná krásko (já mluvím o květinách), jaká škoda, že
tak míjí čas; krása přechází a jen zahradník trvá.</p>

<p class="mlptext">Zahradníkův podzim se začíná už v březnu: první odkvetlou
sněženkou.</p>

</div>
</body>
</html>