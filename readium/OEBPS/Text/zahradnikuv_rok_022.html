<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">Zahradníkův srpen</h2>
<p class="mlptextbez1radku">Srpen je obyčejně doba, kdy domácí zahradník opouští
svou zahradu divů a <span class="mlpznakkurziva11b">jede na dovolenou</span>. Po
celý rok sice důrazně hlásal, že letos nepojede nikam, že taková zahrádka je
nad každý letní byt a že on, zahradník, není takový blázen a trumbera, aby se
někde plahočil ve vlaku a po všech čertech; nicméně když uhodí letní doba,
prchá i on z města, buď že v něm propukl stěhovavý pud, nebo kvůli sousedům,
aby se neřeklo. Odjíždí ovšem s těžkým srdcem, pln obav a starostí o svou
zahrádku; a neodjede, dokud nenajde nějakého přítele nebo příbuzného, kterému
na ten čas svou zahrádku svěří.</p>

<p class="mlptext">„Koukejte,“ praví, „teď beztoho není na zahrádce vůbec žádná práce;
stačí, když se tam jednou za tři dny jen tak podíváte, a kdyby snad něco tento,
nebylo v pořádku, tak mně napište kartku, a já přijedu. Tak teda já na vás
spoléhám. Jak říkám, stačí vám pět minut, jen co tam mrknete okem.“</p>

<p class="mlpobrazky1"><img alt="38" src="../Images/38.jpg"/><br/></p>

<p class="mlptext">Načež odjede, vloživ takto svou zahrádku na srdce ochotnému
bližnímu. Tento bližní pak dostane druhého dne dopis: „Zapomněl jsem vám říci,
že se zahrádka musí každý den kropit, nejraději v pět ráno nebo k sedmé večer.
To nic není, jen přišroubujete hadici k hydrantu a hodinku stříkáte. Prosím
vás, konifery musíte pokropit celé a hodně vydatně, a pažit také. Kdybyste
někde viděl nějakou plevel, tak ji vytrhněte. To je všechno.“</p>

<p class="mlptext">Den nato: „Ono je strašně sucho, prosím vás, dejte každému
rododendronu asi dvě konve odstáté vody, a každé jehličině pět konví, a ostatním
stromům asi po čtyřech konvích. Ty pereny, co teď kvetou, potřebují hodně vody –
napište mi obratem, co kvete. Odkvetlé stonky se musejí odřezat! Bylo by dobře,
kdybyste motyčkou zkypřil všechny záhonky; ona pak půda líp dýchá. Jsou-li na
růžích mšice, kupte tabákový výtažek a za rosy nebo po dešti ty růže jím
postříkejte. Víc se zatím nemusí dělat.“</p>

<p class="mlpobrazky1"><img alt="39" src="../Images/39.jpg"/><br/></p>

<p class="mlptext">Třetího dne: „Zapomněl jsem vám říci, že se musí posekat
trávník; tím strojkem to uděláte hravě, a co nevezme strojek, ostříháte
nůžkami. Ale pozor! Po posečení se musí tráva <span class="mlpznakkurziva11b">dobře</span>
vyhrabat a potom <span class="mlpznakkurziva11b">vymést koštětem</span>! Jinak
trávník vylysá! A zalévat, hodně zalévat!“</p>

<p class="mlptext">Čtvrtého dne: „Kdyby se strhla bouřka, běžte se, prosím vás,
podívat na mou zahrádku; prudký liják udělá někdy škody, a je dobře být hned na
místě. Kdyby se na růžích ukázalo padlí, posypte je časně ráno za rosy sirným
květem. Vysoké pereny přivažte k hůlkám, aby je vítr nepolámal. Tady je
nádherně, rostou houby a je krásné koupání. Nezapomeňte denně zalít ampelopsis
u domu, má tam sucho. Schovejte mi do sáčku semínka od Papaver nudicaule.
Doufám, že už máte trávníky posečeny. Jinak není ničeho třeba než hubit škvory.“</p>

<p class="mlpobrazky1"><img alt="40" src="../Images/40.jpg"/><br/></p>

<p class="mlptext">Pátého dne: „Posílám vám bedničku s květinami, které jsem
narýpal tady v lese. Jsou to různé vstavače, divoké lilie, koniklec, pirola,
plicník, sasanky a jiné. Ihned jak bedničku dostanete, ji otevřte, sazenice
pokropte a vsaďte někde ve stínu do mé zahrádky! Přidejte jim rašelinu a listovku!
Ihned vsadit a třikrát denně zalévat!! Prosím vás, uřežte vlky na růžích!“</p>

<p class="mlptext">Šestého dne: „Posílám vám expres koš s květinami z přírody…
Ihned s nimi do půdy… V noci byste měl jít do zahrádky s lampičkou a hubit
šneky. Bylo by dobře vyplet cestičky. Doufám, že vám ten dozor na mou zahrádku nezabere
mnoho času a že na ní strávíte příjemné chvilky.“</p>

<p class="mlptext">Zatím ochotný bližní, vědom si své odpovědnosti, kropí, seče,
kypří, pleje a obchází s poslanými sazenicemi hledaje, kam by je u čerta
vsadil; je zpocen a postříkán od hlavy k patě, s hrůzou pozoruje, že tuhle
vadne nějaký chřást a tamhle se polámaly nějaké stonky a tady trávník zrezavěl
a že celá zahrádka je nějak jakoby spálená, i proklíná chvíli, kdy na se vzal
toto břímě, a modlí se, aby už byl podzim.</p>

<p class="mlpobrazky1"><img alt="41" src="../Images/41.jpg"/><br/></p>

<p class="mlptext">A zatím majitel zahrádky myslí s nepokojem na své kytky a trávníky,
špatně spí, nadává, že mu ochotný bližní nepíše denně raport o stavu zahrádky,
a počítá dny do svého návratu, posílaje obden bednu s květinami z přírody a dopis
s nějakými dvanácti naléhavými rozkazy. Konečně se vrací, ještě s kufry v rukou
se řítí na svou zahrádku a rozhlíží se vlhkýma očima –</p>

<p class="mlptext">Ten lajdák, ten vrták, ten prasák, myslí si hořce, ten mně tu
zahradu zřídil!</p>

<p class="mlptext">„Děkuju vám,“ řekne suše bližnímu a jako živá výčitka se chopí
hadice, aby pokropil zanedbanou zahrádku. (Ten blbec, myslí si v hloubi duše,
tomu tak něco svěřit! Jakživ už nebudu takový blázen a trumbera, abych jel na
letní byt!)</p>

<p class="mlpobrazky1"><img alt="42" src="../Images/42.jpg"/><br/></p>

<p class="mlptextbez1radku3"><span class="calibre59">Copak květiny z
přírody, ty už zahradní fanatik nějak vyrýpe z půdy, aby je vtělil do své
zahrádky; horší je to s jinými přírodními objekty. Zatrápeně, myslí si
zahradník pohlížeje na Matterhorn nebo na Gerlachovku, tuhle horu kdybych tak
měl na své zahrádce; a tady ten kousek pralesa s lesními velikány, a tu paseku,
a tady tu horskou bystřinu nebo raději toto jezero; tahle kyprá louka by se
taky pěkně dělala na zahradě, rovněž kousek mořského pobřeží, a taková
zřícenina gotického kláštera by se mně taky šikla. A chtěl bych mít tamhletu
tisíciletou lípu, a tahle antická fontánka by se u mne vyjímala docela pěkně; a
což stádo jelenů nebo nějaký ten kamzík, nebo aspoň tato alej prastarých
topolů, tamhleta skála, tady ta řeka, tamten dubový háj nebo ten běloučký a modrý
vodopád či aspoň tohle tiché a zelené údolí –</span></p>

<p class="mlptext">Kdyby to nějak šlo, udělat smlouvu s čertem, který by
zahradníkovi splnil každé přání, prodal by mu zahradník svou duši; ale ten
chudák čert, jářku, by tu duši zatraceně draho zaplatil. „Chlape mizerná,“ řekl
by konečně, „nežli bych se musel takhle dřít, táhni raději do nebe – beztoho
jinam nepatříš.“ A švihaje zlostně ocasem, až by jím zurážel květy řimbaby a zápleváku,
šel by po svém a nechal by zahradníka i s jeho neskromnými a nevyčerpatelnými
žádostmi.</p>

<p class="mlptextbez1radku3"><span class="calibre59">Vězte, že
mluvím o zahradníkovi zahradním, a ne o těch sadařích a košťálnících. Ať si
sadař září nad svými jablíčky a hruškami, ať se raduje košťálník z nadživotní
velikosti svých kedluben, turků a celerů; pravý zahradník cítí ve všech
kostech, že srpen, to už je taková doba obratu. Co kvete, to už honem hledí
odkvétat; teď ještě přijde doba podzimních aster a chryzantém, a potom dobrou
noc! Ale, ale, ještě ty, zářící floxe, kytičko farská, ty, zlatý starčku a zlatobýle,
zlatá rudbekie, zlaté harpalium, zlatý slunokvěte, ještě vy a já, ještě se
nedáme, kdepak! Po celý rok je jaro a po celý život je mládí; pořád je z čeho
kvést. To se jen tak říká, že je podzim; my zatím rozkvétáme jiným květem,
rosteme pod zemí, zakládáme na nové výhonky; pořád je co dělat. Jen ti, kdo
mají ruce v kapsách, říkají, že se to obrací k horšímu; ale kdo kvete a nese
plod, i kdyby to bylo v listopadu, neví nic o podzimu, nýbrž o zlatém létě;
neví nic o úpadku, ale o rašení. Podzimní astro, drahý člověče, rok je tak
dlouhý, že ani konce nemá.</span></p>

</div>
</body>
</html>