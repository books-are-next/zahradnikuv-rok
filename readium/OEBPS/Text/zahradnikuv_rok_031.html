<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Zahradníkův rok</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">O životě zahradnickém</h2>
<p class="mlptextbez1radku">Říká se, že čas přináší růže; je to sice pravda – obyčejně
se musí čekat na růže do června nebo července; a pokud se vzrůstu týče, tu
stačí tři roky, aby vám růže udělala už docela slušnou korunku. Daleko spíše by
se mělo říkat, že čas přináší duby; nebo že čas přináší břízy. Vsadil jsem si
několik břízek řka: Tady bude březový háj; a tady v tom rohu bude stát mohutný
stoletý dub. I vsadil jsem si také doubek, ale už uplynula dvě léta, a ještě
pořád to není mohutný stoletý dub, a ty břízky ještě nejsou stoletým březovým
hájem, ve kterém by tančily nymfy. To se rozumí, několik let ještě počkám; my
zahradníci máme nesmírnou trpělivost. Mám na trávníku cedr libanonský, skoro
tak veliký, jako jsem sám; podle odborných pramenů má cedr dorůst výše až 100
metrů při tloušťce 16 metrů. Nuže, chtěl bych se dočkat toho, až dosáhne
předepsané výšky a tloušťky; skutečně by se slušelo, abych se toho ve zdraví
dožil a tak říkajíc sklidil plod své práce. Zatím mně vyrostl o dobrých 26 cm;
dobrá, počkám ještě.</p>

<p class="mlptext">Vemte si jen takovou travičku; ona sice, když ji dobře
zasejete a vrabci vám ji nevyzobou, za čtrnáct dní vyrazí a za šest neděl ji už
musíte pokosit, ale anglický trávník to ještě není. Znám na anglický trávník
výtečný recept, jenž – podobně jako recept na worcesterskou omáčku – pochází „od
anglického venkovského šlechtice“. Tomuto šlechtici pravil jeden americký
miliardář: „Pane, já vám zaplatím, co chcete, když mi prozradíte, jakými
prostředky se udělá tak dokonalý, tak zelený, tak hustý, tak bezvadný, tak
sametový, tak stejnoměrný, tak svěží, tak nezničitelný, zkrátka tak anglický
trávník, jako je ten váš.“ – „To máte docela prosté,“ pravil na to ten anglický
venkovský šlechtic. „To se musí dobře a hluboce připravit půda; musí být živná
a propustná, ani kyselá, ani mastná, ani těžká, ani jalová; potom se musí dobře
urovnat, aby byla jako stůl; pak zasejete travní semínko a půdu pečlivě
zaválcujete; potom to denně kropíte, a když tráva vyroste, týden co týden ji
posečete, posečenou vymetete košťaty a trávník zválcujete; musíte jej denně
kropit, rosit, svlažovat, stříkat čili zadešťovat; a když toto budete činit tři
sta let, budete mít právě tak dobrý trávník jako já.“</p>

<p class="mlptext">K tomu připočtěte, že každý z nás zahradníků by chtěl a opravdu
měl prakticky vyzkoušet všechny druhy růží po stránce poupat a květů, stonků a olistění,
koruny a jiných vlastností; item všechny druhy tulipánů a lilií, kosatců,
delfinií, karafiátů, zvonků, astilb, fialek, floxů, chryzantém, jiřin, mečíků,
pivoněk, aster, primulí, anemon, orlíčků, lomikamenů, hořců, slunečnic,
denivek, máků, zlatobýlů, upolínů a rozrazilů, z nichž každý má přinejmenším
tucet nejlepších a nepostradatelných odrůd, variet a hybrid; k tomu nutno
přičíst několik set rodů a druhů, které mají jenom tři až tucet variet; dále je
nutno věnovat zvláštní pozornost rostlinám horským, vodním, vřesovitým,
cibulovitým, kapraďovitým a stínomilným, dřevinám a vždyzelenům; spočítám-li to
vše, dostanu při velmi opatrném odhadu a tak říkajíc pro bratra jedenáct set
let. Zahradník potřebuje jedenácti set let, aby vyzkoušel, pronikl a prakticky
zhodnotil všechno, co mu přísluší. Laciněji to dát nemohu, ledaže bych slevil
pět procent, že jste to vy a že snad nemusíte pěstovat všecko, ačkoliv to stojí
za to; ale budete se muset ponáhlit a neztratit ani dne, chcete-li za tu dobu
pořídit, čeho třeba. Člověk má dodělat, co začne; jste to své zahrádce povinni.
Recept vám na to nedám; musíte to zkusit sami a vytrvat.</p>

<p class="mlptext">My zahradníci žijeme jaksi do budoucnosti; kvetou-li nám růže,
myslíme na to, že příští rok nám pokvetou ještě líp; a za nějakých deset let
bude z tohohle smrčku strom – jen kdyby už těch deset let bylo za mnou! Chtěl
bych už vidět, jaké budou ty břízky za padesát let. To pravé, to nejlepší je
před námi. Každý další rok přidá vzrůstu a krásy. Zaplať pánbůh, že už zase
budeme o rok dál!</p>

</div>
</body>
</html>